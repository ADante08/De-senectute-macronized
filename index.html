<!DOCTYPE html>
<html>

<head>
  <meta charset="utf-8">
  <meta name="viewport" content="width=device-width">
  <title>De senectute macronized</title>
  <link href="style.css" rel="stylesheet" type="text/css" />
</head>

<body>
  <div class="bro">
    I.1.                              Ō Tite, sī quid ego adīuerō cūramve levāssō,
                                  Quae nunc tē coquit et versat in pectore fīxa,
                                  Ecquid erit praemī?

    Licet enim mihi versibus eīsdem adfārī tē, Atticē, quibus adfātur Flāminīnum

                                  Ille vir haud magna cum rē, sed plēnus fideī;

    quamquam certō sciō nōn, ut Flāminīnum,

                                  Sollicitārī tē, Tite, sīc noctēsque diēsque;

    nōvī enim moderātiōnem animī tuī et aequitātem, tēque nōn cognōmen sōlum Athēnīs dēportāsse, sed hūmānitātem et prūdentiam intellegō. Et tamen tē suspicor eīsdem rēbus quibus mē ipsum interdum gravius commovērī, quārum cōnsōlātiō et māior est et in aliud tempus differenda. Nunc autem vīsum est mihi dē senectūte aliquid ad tē cōnscrībere.

    2. Hoc enim onere, quod mihi commūne tēcum est, aut iam urgentis aut certē adventantis senectūtis et tē et mē etiam ipsum levārī volō; etsī tē quidem id modicē ac sapienter, sīcut omnia, et ferre et lātūrum esse certō sciō. Sed mihi, cum dē senectūte vellem aliquid scrībere, tū occurrēbās dignus eō mūnere, quō uterque nostrum commūniter ūterētur. Mihi quidem ita iūcunda hūius librī cōnfectiō fuit, ut nōn modo omnīs absterserit senectūtīs molestiās, sed effēcerit mollem etiam et iūcundam senectūtem. Numquam igitur satis dignē laudārī philosophia poterit, cui quī pāreat, omne tempus aetātis sine molestiā possit dēgere.

    3. Sed dē cēterīs et dīximus multa et saepe dīcēmus; hunc librum ad tē dē senectūte mīsimus. Omnem autem sermōnem tribuimus nōn Tīthōnō, ut Aristō Cius, (parum enim esset auctōritātis in fābulā), sed M. Catōnī senī, quō māiōrem auctōritātem habēret ōrātiō; apud quem Laelium et Scīpiōnem facimus admīrantīs quod is tam facile senectūtem ferat, eīsque eum respondentem. Quī sī ērudītius vidēbitur disputāre quam cōnsuēvit ipse in suīs librīs, attribuitō litterīs Graecīs, quārum cōnstat eum perstudiōsum fuisse in senectūte. Sed quid opus est plūra? Iam enim ipsīus Catōnis sermō explicābit nostram omnem dē senectūte sententiam.

    II. 4. Scīpiō. Saepe numerō admīrārī soleō cum hōc C. Laeliō cum cēterārum rērum tuam excellentem, M. Catō, perfectamque sapientiam, tum vel maximē quod numquam tibi senectūtem gravem esse sēnserim, quae plērīsque senibus sīc odiōsa est, ut onus sē Aetnā gravius dīcant sustinēre. Catō. Rem haud sānē difficilem, Scīpiō et Laelī, admīrārī vidēminī. Quibus enim nihil est in ipsīs opīs ad bene beātēque vīvendum, eīs omnis aetās gravis est; quī autem omnia bona ā sē ipsī petunt, eīs nihil malum potest vidērī quod nātūrae necessitās adferat. Quō in genere est in prīmīs senectūs, quam ut adipīscantur omnēs optant, eandem accūsant adeptam; tanta est stultitiae incōnstantia atque perversitās. Obrēpere āiunt eam citius, quam putāssent. Prīmum quis coēgit eōs falsum putāre? Quī enim citius adulēscentiae senectūs quam pueritiae adulēscentiā obrēpit? Deinde quī minus gravīs esset eīs senectūs, sī octingentēsimum annum agerent quam sī octōgēsimum? Praeterita enim aetās quamvīs longa cum efflūxisset, nūlla cōnsōlātiō permulcēre posset stultam senectūtem.

    5. Quōcircā sī sapientiam meam admīrārī solētis (quae utinam digna esset opīniōne vestrā nostrōque cognōmine!), in hōc sumus sapientēs, quod nātūram optimam ducem tamquam deum sequimur eīque pārēmus; ā quā nōn vērī simile est, cum cēterae partēs aetātis bene dēscrīptae sint, extrēmum āctum tamquam ab inertī poēta esse neglēctum. Sed tamen necesse fuit esse aliquid extrēmum et, tamquam in arborum bācīs terraeque frūctibus mātūritāte tempestīvā quasi viētum et cadūcum, quod ferundum est molliter sapientī. Quid est enim aliud Gigantum modo bellāre cum dīs nisi nātūrae repugnāre?

    6. Laelius. Atquī, Catō, grātissimum nōbīs, ut etiam prō Scīpiōne pollicear, fēcerīs, sī, quoniam spērāmus, volumus quidem certē senēs fierī, multō ante ā tē didicerīmus, quibus facillimē ratiōnibus ingravēscentem aetātem ferre possīmus. Catō. Faciam vērō, Laelī, praesertim sī utrīque vestrum, ut dīcis, grātum futūrum est. Laelius. Volumus sānē, nisi molestum est, Catō, tamquam longam aliquam viam cōnfēcerīs, quam nōbīs quoque ingrediundum sit, istuc, quō pervēnistī vidēre quāle sit.

    III. 7. Catō. Faciam, ut poterō, Laelī. Saepe enim interfuī querellīs aequālium meōrum—parēs autem, vetere prōverbiō, cum paribus facillimē congregantur--quae C. Salīnātor, quae Sp. Albīnus, hominēs cōnsulārēs nostrī ferē aequālēs, dēplōrāre solēbant, tum quod voluptātibus cārerent sine quibus vītam nūllam putārent, tum quod spernerentur ab eīs, ā quibus essent colī solitī. Quī mihi nōn id vidēbantur accūsāre, quod esset accūsandum. Nam sī id culpa senectūtis accideret, eadem mihi ūsū venīrent reliquīsque omnibus māiōribus nātū, quōrum ego multōrum cognōvī senectūtem sine querellā, quī sē et libīdinum vinculīs laxātōs esse nōn molestē ferrent nec ā suīs dēspicerentur. Sed omnium istīus modī querellārum in mōribus est culpa, nōn in aetāte. Moderātī enim et nec difficilēs nec inhūmānī senēs tolerābilem senectūtem agunt; importūnitās autem et inhūmānitās omnī aetātī molesta est.

    8. Laelius. Est, ut dīcis, Catō; sed fortasse dīxerit quispiam tibi propter opēs et cōpiās et dignitātem tuam tolerābiliōrem senectūtem vidērī, id autem nōn posse multīs contingere. Catō. Est istuc quidem, Laelī, aliquid, sed nēquāquam in istō sunt omnia. Ut Themistoclēs fertur Serīphiō cuidam in iūrgiō respondisse, cum ille dīxisset nōn eum suā, sed patriae glōriā splendōrem adsecūtum: 'Nec hercule,' inquit, 'sī ego Serīphius essem, nec tū, sī Athēniēnsis clārus umquam fuissēs.' Quod eōdem modo dē senectūte dīcī potest. Nec enim in summā inopiā levis esse senectūs potest nē sapientī quidem, nec īnsipientī etiam in summā cōpiā nōn gravis.

    9. Aptissima omnīnō sunt, Scīpiō et Laelī, arma senectūtis artēs exercitātiōnēsque virtūtum, quae in omnī aetāte cultae, cum diū multumque vīxerīs, mīrificōs ecferunt frūctūs, nōn sōlum quia numquam dēserunt, nē extrēmō quidem tempore aetātis (quamquam id quidem maximum est), vērum etiam quia cōnscientiā bene actae vītae multōrumque bene factōrum recordātiō iūcundissima est.

    IV. 10. Ego Q. Maximum, eum quī Tarentum recēpit, senem adulēscēns ita dīlēxī, ut aequālem; erat enim in illō virō comitātē condita gravitās, nec senectūs mōrēs mūtāverat. Quamquam eum colere coepī nōn admodum grandem nātū, sed tamen iam aetāte prōvectum. Annō enim post cōnsul prīmum fuerat quam ego nātus sum, cumque eō quārtum cōnsule adulēscentulus mīles ad Capuam profectus sum quīntōque annō post ad Tarentum. Quaestor deinde quadrienniō post factus sum, quem magistrātum gessī cōnsulibus Tuditānō et Cethēgō, cum quidem ille admodum senex suāsor lēgis Cinciae dē dōnīs et mūneribus fuit. Hic et bella gerēbat ut adulēscēns, cum plānē grandis esset, et Hannibalem iuvenīliter exsultantem patientiā suā molliēbat; dē quō praeclārē familiāris noster Ennius:

                                  Ūnus homō nōbīs cūnctandō restituit rem,
                                  Noēnum rūmōrēs pōnēbat ante salūtem:
                                  Ergō plūsque magisque virī nunc glōria clāret.

    11. Tarentum vērō quā vigilantiā, quō cōnsiliō recēpit! cum quidem mē audiente Salīnātōrī, quī āmissō oppidō fūgerat in arcem, glōriantī atque ita dīcentī; 'Mea opera, Q. Fabī, Tarentum recēpistī,' 'Certē,' inquit rīdēns, 'nam nisi tū āmīsissēs numquam recēpissem.' Nec vērō in armīs praestantior quam in togā; quī cōnsul iterum Sp. Carviliō conlēgā quiēscente C. Flāminiō tribūnō plēbis, quoad potuit, restitit agrum Pīcentem et Gallicum virītim contrā senātūs auctōritātem dīvidentī; augurque cum esset, dīcere ausus est optimīs auspiciīs ea gerī, quae prō reī pūblicae salūte gererentur, quae contrā rem pūblicam ferrentur, contrā auspicia ferrī.

    12. Multa in eō virō praeclāra cognōvī; sed nihil admīrābilius, quam quō modo ille mortem fīlī tulit clārī virī et cōnsulāris. Est in manibus laudātiō, quam cum lēgimus, quem philosophum nōn contemnimus? Nec vērō ille in lūce modo atque in oculīs cīvium magnus, sed intus domīque praestantior. Quī sermō, quae praecepta, quanta nōtitia antīquitātis, scientia iūris augurī! Multae etiam, ut in homine Rōmānō, litterae. Omnia memoria tenēbat, nōn domestica sōlum, sed etiam externa bella. Cūius sermōne ita tum cupidē fruēbar, quasi iam dīvīnārem id quod ēvenit, illō exstīnctō, fore, unde discerem, nēminem.

    V. 13. Quōrsus igitur haec tam multa dē Maximō? Quia profectō vidētis nefās esse dictū miseram fuisse tālem senectūtem. Nec tamen omnēs possunt esse Scīpiōnēs aut Maximī, ut urbium expugnātiōnēs, ut pedestrēs nāvālēsve pugnās, ut bella ā sē gesta, ut triumphōs recordentur. Est etiam quiētē et pūrē atque ēleganter actae aetātis placida ac lēnis senectūs, quālem accēpimus Platōnis, quī ūnō et octōgēsimō annō scrībēns est mortuus, quālem Īsocratis, quī eum librum, quī Panathēnaicus īnscrībitur, quārtō et nōnāgēsimō annō scrīpsisse sē dīcit, vīxitque quīnquennium posteā; cūius magister Leontīnus Gorgiās centum et septem complēvit annōs neque umquam in suō studiō atque opere cessāvit. Quī, cum ex eō quaererētur, cūr tam diū vellet esse in vītā, 'Nihil habeō,' inquit, 'quod accūsem senectūtem.' Praeclārum respōnsum et doctō homine dignum.

    14. Suā enim vitia īnsipientēs et suam culpam in senectūtem cōnferunt, quod nōn faciēbat is, cūius modo mentiōnem fēcī, Ennius:

                                  Sīcut fortis equus, spatiō quī saepe suprēmō
                                  Vīcit Olympiā, nunc sēniō cōnfectus quiēscit.

    Equī fortis et victōris senectūtī comparat suam. Quem quidem probē meminisse potestis; annō enim ūndēvīcēsimō post ēius mortem hī cōnsulēs T. Flāminīnus et M'. Acīlius factī sunt; ille autem Caepiōne et Philippō iterum cōnsulibus mortuus est, cum ego quīnque et sexāgintā annōs nātus lēgem Vocōniam magnā vōce et bonīs lateribus suāsissem. Annōs septuāgintā nātus (tot enim vīxit Ennius) ita ferēbat duo, quae maxima putantur onera, paupertātem et senectūtem, ut eīs paene dēlectārī vidērētur.

    15. Etenim, cum complector animō, quattuor reperiō causās, cūr senectūs misera videātur: ūnam, quod āvocet ā rēbus gerendīs; alteram, quod corpus faciat īnfirmius; tertiam, quod prīvet ferē omnibus voluptātibus; quārtam, quod haud procul absit ā morte. Eārum, sī placet, causārum quanta quamque sit iūsta ūna quaeque, videāmus. VI. Ā rēbus gerendīs senectūs abstrahit. Quibus? An eīs, quae iuventūte geruntur et vīribus? Nūllaene igitur rēs sunt senīlēs quae, vel īnfirmīs corporibus, animō tamen administrentur? Nihil ergō agēbat Q. Maximus, nihil L. Paulus, pater tuus, socer optimī virī, fīlī meī? Cēterī senēs, Fābriciī, Curiī, Coruncāniī, cum rem pūblicam cōnsiliō et auctōritāte dēfendēbant, nihil agēbant?

    16. Ad Appī Claudī senectūtem accēdēbat etiam, ut caecus esset; tamen is, cum sententia senātūs inclīnāret ad pācem cum Pyrrhō foedusque faciendum, nōn dubitāvit dīcere illa, quae versibus persecūtus est Ennius:

                                  Quō vōbīs mentēs, rēctae quae stāre solēbant
                                  Antehāc, dēmentīs sēsē flexēre viāī?

    cēteraque gravissimē; nōtum enim vōbīs carmen est; et tamen ipsīus Appī exstat ōrātiō. Atque haec ille ēgit septimō decimō annō post alterum cōnsulātum, cum inter duōs cōnsulātūs annī decem interfuissent, cēnsorque ante superiōrem cōnsulātum fuisset; ex quō intellegitur Pyrrhī bellō grandem sānē fuisse; et tamen sīc ā patribus accēpimus.

    17. Nihil igitur adferunt quī in rē gerenda versārī senectūtem negant, similēsque sunt ut sī quī gubernātōrem in nāvigandō nihil agere dīcant, cum aliī malōs scandant, aliī per forōs cursent, aliī sentīnam exhauriant, ille autem clāvum tenēns quiētus sedeat in puppī, nōn faciat ea quae iuvenēs. At vērō multō māiōra et meliōra facit. Nōn vīribus aut vēlōcitāte aut celeritāte corporum rēs magnae geruntur, sed cōnsiliō, auctōritāte, sententiā; quibus nōn modo nōn orbārī, sed etiam augērī senectūs solet.

    18. Nīsī forte ego vōbīs, quī et mīles et tribūnus et lēgātus et cōnsul versātus sum in variō genere bellōrum, cessāre nunc videor, cum bella nōn gerō. At senātuī, quae sint gerenda, praescrībō et quō modo; Karthāginī male iam diū cōgitantī bellum multō ante dēnūntiō; dē quā verērī nōn ante dēsinam quam illam excīsam esse cognōverō.

    19. Quam palmam utinam dī immortālēs, Scīpiō, tibi reservent, ut avī reliquiās persequāre! cūius ā morte tertius hīc et trīcēsimus annus est, sed memoriam illīus virī omnēs excipient annī cōnsequentēs. Annō ante mē cēnsōrem mortuus est, novem annīs post meum cōnsulātum, cum cōnsul iterum mē cōnsule creātus esset. Num igitur, sī ad centēsimum annum vīxisset, senectūtis eum suae paenitēret? Nec enim excursiōne nec saltū nec ēminus hastīs aut comminus gladiīs ūterētur, sed cōnsiliō, ratiōne, sententiā; quae nisi essent in senibus, nōn summum cōnsilium māiōrēs nostrī appellāssent senātum.

    20. Apud Lacedaemoniōs quidem eī, quī amplissimum magistrātum gerunt, ut sunt, sīc etiam nōminantur senēs. Quod sī legere aut audīre volētis externa, maximās rēs pūblicās ab adulēscentibus labefactātās, ā senibus sustentātās et restitūtās reperiētis.

                                  Cedo, quī vestram rem pūblicam tantam āmīsistis tam cito?

    Sīc enim percontantur in Naevī poētae Lūdō. Respondentur et alia et hoc in prīmīs:

                                  Prōveniēbant ōrātōrēs novī, stultī adulēscentulī.

    Temeritās est vidēlicet flōrentis aetātis, prūdentia senēscentis.

    VII. 21. At memoriā minuitur. Crēdō, nisi eam exerceās, aut etiam sī sīs nātūra tardior. Themistoclēs omnium cīvium percēperat nōmina; num igitur cēnsētis eum, cum aetāte prōcessisset, quī Aristīdēs esset, Lȳsimachum salūtāre solitum? Equidem nōn modo eōs nōvī, quī sunt, sed eōrum patrēs etiam et avōs, nec sepulcra legēns vereor, quod āiunt, nē memoriam perdam; hīs enim ipsīs legendīs in memoriam redeō mortuōrum. Nec vērō quemquam senem audīvī oblītum, quō locō thēsaurum obruisset; omnia, quae cūrant, meminērunt; vadimōnia cōnstitūtā, quis sibi, cui ipsī dēbeant.

    22. Quid iūris cōnsultī, quid pontificēs, quid augurēs, quid philosophī senēs, quam multa meminērunt! Manent ingenia senibus, modo permaneat studium et industria, neque ea sōlum in clārīs et honōrātīs virīs, sed in vītā etiam prīvāta et quiēta. Sophoclēs ad summam senectūtem tragoediās fēcit; quod propter studium cum rem neglegere familiārem vidērētur, ā fīliīs in iūdicium vocātus est, ut, quem ad modum nostrō mōre male rem gerentibus patribus bonīs interdīcī solet, sīc illum quasi dēsipientem ā rē familiārī removērent iūdicēs. Tum senex dīcitur eam fābulam, quam in manibus habēbat et proximē scrīpserat, Oedipum Colōnēum, recitāsse iūdicibus quaesīsseque, num illud carmen dēsipientīs vidērētur. Quō recitātō sententiīs iūdicum est līberātus.

    23. Num igitur hunc, num Homērum, Hēsiodum, Simōnidem, Stēsichorum, num, quōs ante dīxī, Īsocraten, Gorgiān, num philosophōrum prīncipēs, Pȳthagoram, Dēmocritum, num Platōnem, num Xenocratēn, num posteā Zēnōnem, Cleanthem, aut eum, quem vōs etiam vīdistis Rōmae, Diogenem Stōicum, coēgit in suīs studiīs obmūtēscere senectūs? An in omnibus studiōrum agitātiō vītae aequālis fuit?

    24. Age, ut ista dīvīna studia omittāmus, possum nōmināre ex agrō Sabīnō rūsticōs Rōmānōs, vīcīnōs et familiārēs meōs, quibus absentibus numquam ferē ūlla in agrō māiōra opera fīunt, nōn serendīs, nōn percipiendīs, nōn condendīs frūctibus. Quamquam in aliīs minus hoc mīrum est; nēmō enim est tam senex quī sē annum nōn putet posse vīvere: sed īdem in eīs ēlabōrant quae sciunt nihil ad sē omnīnō pertinēre.

                                  Serit arborēs, quae alterī saeclō prōsint,

    ut ait Stātius noster in Synephēbīs.

    25. Nec vērō dubitat agricola, quamvīs sit senex, quaerentī, cui sērat respondēre: 'Dīs immortālibus, quī mē nōn accipere modo haec ā māiōribus voluērunt, sed etiam posterīs prōdere.' VIII. Et melius Caecilius dē sene alterī saeclō prōspiciente quam illud īdem:

                                  Edepol, senectūs, sī nīl quicquam aliud vitī
                                  Adportēs tēcum, cum advenīs, ūnum id sat est,
                                  Quod diū vīvendō multa, quae nōn volt, videt.

    Et multa fortasse, quae volt; atque in eā, quae nōn volt, saepe etiam adulēscentiā incurrit. Illud vērō īdem Caecilius vitiōsius:

                                  Tum equidem in senectā hoc dēputō miserrimum,
                                  Sentīre eā aetāte eumpse esse odiōsum alterī.

    26. Iūcundum potius quam odiōsum. Ut enim adulēscentibus bona indole praeditīs sapientēs senēs dēlectantur, leviorque fit senectūs eōrum quī ā iuventūte coluntur et dīliguntur, sīc adulēscentēs senum praeceptīs gaudent, quibus ad virtūtum studia dūcuntur; nec minus intellegō mē vōbīs quam mihi vōs esse iūcundōs. Sed vidētis, ut senectūs nōn modo languida atque iners nōn sit, vērum etiam sit operōsa et semper agēns aliquid et mōliēns, tāle scīlicet quāle cūiusque studium in superiōre vītā fuit. Quid quī etiam addiscunt aliquid? ut et Solōnem versibus glōriantem vidēmus, quī sē cotīdiē aliquid addiscentem dīcit senem fierī, et ego fēcī quī litterās Graecās senex didicī; quās quidem sīc avidē arripuī quasi diuturnam sitim explēre cupiēns, ut ea ipsa mihi nōta essent quibus mē nunc exemplīs ūtī vidētis. Quod cum fēcisse Sōcratem in fidibus audīrem, vellem equidem etiam illud (discēbant enim fidibus antīquī), sed in litterīs certē ēlabōrāvī.

    IX. 27. Nē nunc quidem vīrēs dēsīderō adulēscentīs (is enim erat locus alter dē vitiīs senectūtis), nōn plūs quam adulēscēns taurī aut elephantī dēsīderābam. Quod est, eō decet ūtī et, quicquid agās, agere prō vīribus. Quae enim vōx potest esse contemptior quam Milōnis Crotoniatae? quī, cum iam senex esset āthlētāsque sē exercentēs in curriculō vidēret, aspexisse lacertōs suōs dīcitur inlacrimānsque dīxisse: 'At hī quidem mortuī iam sunt.' Nōn vērō tam istī quam tū ipse, nūgātor; neque enim ex tē umquam es nōbilitātus, sed ex lateribus et lacertīs tuīs. Nihil Sex. Aelius tāle, nihil multīs annīs ante Ti. Coruncānius, nihil modo P. Crassus, ā quibus iūra cīvibus praescrībēbantur, quōrum usque ad extrēmum spīritum est prōvectā prūdentiā.

    28. Ōrātor metuō nē languēscat senectūte; est enim mūnus ēius nōn ingenī solum, sed laterum etiam et vīrium. Omnīnō canōrum illud in vōce splendēscit etiam nesciō quō pactō in senectūte, quod equidem adhūc nōn āmīsī, et vidētis annōs. Sed tamen est decōrus senī sermō quiētus et remissus, facitque per sē ipsa sibi audientiam disertī sēnīs composita et mītis ōrātiō. Quam sī ipse exsequī nequeās, possīs tamen Scīpiōnī praecipere et Laeliō. Quid enim est iūcundius senectūte stīpātā studiīs iuventūtis?

    29. An nē illās quidem vīrēs senectūtī relinquēmus, ut adulēscentīs doceat, īnstituat, ad omne officī mūnus īnstruat? Quō quidem opere quid potest esse praeclārius? Mihi vērō et Cn. et P. Scīpiōnēs et avī tuī duo, L. Aemilius et P. Āfricānus, comitātū nōbilium iuvenum fortūnātī vidēbantur nec ūllī bonārum artium magistrī nōn beātī putandī, quamvīs cōnsenuerint vīrēs atque dēfēcerint. Etsī ipsa ista dēfectiō vīrium adulēscentiae vitiīs efficitur saepius quam senectūtīs; libīdinōsa enim et intemperāns adulēscentiā effētum corpus trādit senectūtī.

    30. Cȳrus quidem apud Xenophontem eō sermōne, quem moriēns habuit, cum admodum senex esset, negat sē umquam sēnsisse senectūtem suam imbēcilliōrem factam, quam adulēscentiā fuisset. Ego L. Metellum meminī puer, quī cum quadrienniō post alterum cōnsulātum pontifex maximus factus esset vīgintī et duōs annōs eī sacerdōtiō praefuit, ita bonīs esse vīribus extrēmō tempore aetātis, ut adulēscentiam nōn requīreret. Nihil necesse est mihi dē mē ipsō dīcere, quamquam est id quidem senīle aetātīque nostrae concēditur.

    X. 31. Vidētisne, ut apud Homērum saepissimē Nestor dē virtūtibus suīs praedicet? Tertiam iam enim aetātem hominum vidēbat, nec erat eī verendum nē vēra praedicāns dē sē nimis vidērētur aut īnsolēns aut loquāx. Etenim, ut ait Homērus, 'ex ēius lingua melle dulcior fluēbat ōrātiō,' quam ad suāvitātem nūllīs egēbat corporis vīribus. Et tamen dux ille Graeciae nusquam optat, ut Aiācis similis habeat decem, sed ut Nestoris; quod sī sibi acciderit, nōn dubitat, quīn brevī sit Trōiā peritūra.

    32. Sed redeō ad mē. Quārtum agō annum et octōgēsimum; vellem equidem īdem possem glōriārī quod Cȳrus, sed tamen hoc queō dīcere, nōn mē quidem eīs esse vīribus, quibus aut mīles bellō Pūnicō aut quaestor eōdem bellō aut cōnsul in Hispāniā fuerim aut quadrienniō post, cum tribūnus mīlitāris dēpugnāvī apud Thermopylās M'. Glabriōne cōnsule; sed tamen, ut vōs vidētis, nōn plānē mē ēnervāvit, nōn adflīxit senectūs, nōn cūriā vīrēs meās dēsīderat, nōn rōstra, nōn amīcī, nōn clientēs, nōn hospitēs. Nec enim umquam sum adsēnsus veterī illī laudātōque prōverbiō, quod monet 'mātūrē fierī senem, sī diū vēlīs senex esse.' Ego vērō mē minus diū senem esse māllem quam esse senem, ante quam essem. Itaque nēmō adhūc convenīre mē voluit, cui fuerim occupātūs.

    32. At minus habeō vīrium quam vestrum utervīs. Nē vōs quidem T. Pontī centuriōnis vīrēs habētis; num idcircō est ille praestantior? Moderātiō modo vīrium adsit, et tantum quantum potest quisque nītātur, nē ille nōn magnō dēsīderiō tenēbitur vīrium. Olympiae per stadium ingressūs esse Milō dīcitur, cum umerīs sustinēret bovem. Utrum igitur hās corporis an Pȳthagorae tibi malīs vīrēs ingenī darī? Dēnique istō bonō ūtāre, dum adsit, cum absit, nē requīrās, nisi forte adulēscentēs pueritiam, paululum aetāte prōgressī adulēscentiam dēbent requīrere. Cursus est certus aetātis et ūna via nātūrae, eaque simplex, suāque cuique partī aetātis tempestīvitās est data, ut et īnfirmitās puerōrum, et ferōcitās iuvenum et gravitās iam cōnstantis aetātis et senectūtis mātūritās nātūrāle quiddam habeat, quod suō tempore percipī dēbeat.

    34. Audīre tē arbitror, Scīpiō, hospes tuus avītus Masinissa quae faciat hodiē nōnāgintā nātus annōs; cum ingressus iter pedibus sit, in equum omnīnō nōn ascendere; cum autem equō, ex equō nōn dēscendere; nūllō imbri, nūllō frīgore addūcī ut capite opertō sit, summam esse in eō siccitātem corporis, itaque omnia exsequī rēgis officia et mūnera. Potest igitur exercitātiō et temperantia etiam in senectūte cōnservāre aliquid prīstinī rōboris. XĪ. Nōn sunt in senectūte vīrēs. Nē postulantur quidem vīrēs ā senectūte. Ergō et lēgibus et īnstitūtīs vacat aetās nostra mūneribus eīs, quae nōn possunt sine vīribus sustinērī. Itaque nōn modo, quod nōn possumus, sed nē quantum possumus quidem cōgimur.

    35. At multī ita sunt imbēcillī senēs, ut nūllum officī aut omnīnō vītae mūnus exsequī possint. At id quidem nōn proprium senectūtīs vitium est, sed commūne valētūdinis. Quam fuit imbēcillus P. Āfricānī fīlius, is quī tē adoptāvit, quam tenuī aut nūllā potius valētūdine! Quod nī ita fuisset, alterum illud exstitisset lūmen cīvitātis; ad paternam enim magnitūdinem animī doctrīna ūberior accesserat. Quid mirium igitur in senibus sī īnfirmī sint aliquandō, cum id nē adulēscentēs quidem effugere possint? Resistendum, Laelī et Scīpiō, senectūtī est, ēiusque vitia dīligentiā compēnsanda sunt, pugnandum tamquam contrā morbum sīc contrā senectūtem;

    36. habenda ratiō valētūdinis, ūtendum exercitātiōnibus modicīs, tantum cibī et pōtiōnis adhibendum ut reficiantur vīrēs, nōn opprimantur. Nec vērō corporī sōlum subveniendum est, sed mentī atque animō multō magis; nam haec quoque, nisi tamquam lūminī oleum īnstillēs, exstinguuntur senectūte. Et corpora quidem exercitātiōnum dēfatīgātiōne ingravēscunt, animī autem exercendō levantur. Nam quōs ait Caecilius

                                   - cōmicōs stultōs senēs,

    hōs significat crēdulōs, oblīviōsōs, dissolūtōs, quae vitia sunt nōn senectūtīs, sed inertīs, ignāvae, somnīculōsae senectūtis. Ut petulantia, ut libīdō magis est adulēscentium quam senum, nec tamen omnium adulēscentium, sed nōn probōrum, sīc ista senīlis stultitia, quae dēlīrātiō appellārī solet, senum levium est, nōn omnium.

    37. Quattuor rōbustōs fīliōs, quīnque fīliās, tantam domum, tantās clientēlās Appius regēbat et caecus et senex, intentum enim animum tamquam arcum habēbat nec languēscēns succumbēbat senectūtī. Tenēbat nōn modo auctōritātem, sed etiam imperium in suōs: metuēbant servī, verēbantur līberī, carum omnēs habēbant; vigēbat in illā domō mōs patrius et disciplīna.

    38. Ita enim senectūs honesta est, sī sē ipsa dēfendit, sī iūs suum retinet, sī nēminī ēmancipāta est, sī usque ad ultimum spīritum dominātur in suōs. Ut enim adulēscentem in quō est senīle aliquid, sīc senem in quō est aliquid adulēscentīs probō; quod quī sequitur, corpore senex esse poterit, animō numquam erit. Septimus mihi liber Orīginum est in manibus; omnia antīquitātis monumenta colligō; causārum inlūstrium quāscumque dēfendī nunc cum maximē cōnficiō ōrātiōnēs; iūs augurium, pontificium, cīvīle tractō; multum etiam Graecīs litterīs ūtor, Pȳthagorēōrumque mōre exercendae memoriae grātiā, quid quoque diē dīxerim, audierim, ēgerim, commemorō vesperī. Hae sunt exercitātiōnēs ingenī, haec curricula mentis, in hīs dēsūdāns atque ēlabōrāns corporis vīrēs nōn magnō opere dēsīderō. Adsum amīcīs, veniō in senātum frequēns ultrōque adferō rēs multum et diū cōgitātās, eāsque tueor animī, nōn corporis vīribus. Quās sī exsequī nequīrem, tamen mē lectulus meus oblectāret ea ipsa cōgitantem, quae iam agere nōn possem; sed ut possim, facit ācta vītā. Semper enim in hīs studiīs labōribusque vīventī nōn intellegitur quandō obrēpat senectūs. Ita sēnsim sine sēnsū aetās senēscit nec subitō frangitur, sed diuturnitāte exstinguitur.

    XII. 39. Sequitur tertia vituperātiō senectūtis, quod eam carēre dīcunt voluptātibus. Ō praeclārum mūnus aetātis, siquidem id aufert ā nōbīs, quod est in adulēscentiā vitiōsissimum! Accipite enim, optimī adulēscentēs, veterem ōrātiōnem Archȳtae Tarentīnī, magnī in prīmīs et praeclārī virī, quae mihi trādita est cum essem adulēscēns Tarentī cum Q. Maximō. Nūllam capitāliōrem pestem quam voluptātem corporis hominibus dīcēbat ā nātūrā datam, cūius voluptātis avidae libīdinēs temere et ecfrēnātē ad potiendum incitārentur.

    40. Hinc patriae prōditiōnēs, hinc rērum pūblicārum ēversiōnēs, hinc cum hostibus clandestīna colloquia nāscī; nūllum dēnique scelus, nūllum malum facinus esse, ad quod suscipiendum nōn libīdō voluptātis impelleret; stupra vērō et adulteria et omne tāle flāgitium nūllīs excitārī aliīs inlecebrīs nisi voluptātis; cumque hominī sīve nātūrā sīve quis deus nihil mente praestābilius dedisset, huic dīvīnō mūnerī ac dōnō nihil tam esse inimīcum quam voluptātem;

    41. nec enim libīdine dominante temperantiae locum esse, neque omnīnō in voluptātis rēgnō virtūtem posse cōnsistere. Quod quō magis intellegī posset, fingere animō iubēbat tantā incitātum aliquem voluptāte corporis, quanta percipī posset maxima; nēminī cēnsēbat fore dubium, quīn tam diū, dum ita gaudēret, nihil agitāre mente, nihil ratiōne, nihil cōgitātiōne cōnsequī posset. Quōcircā nihil esse tam dētestābile tamque pestiferum quam voluptātem, siquidem ea, cum māior esset atque longinquior, omne animī lūmen exstingueret. Haec cum C. Pontiō Samnite, patre ēius, ā quō Caudīnō proeliō Sp. Postumius, T. Veturius cōnsulēs superātī sunt, locūtum Archȳtam Nearchus Tarentīnus, hospes noster, quī in amīcitiā populī Rōmānī permānserat, sē ā māiōribus nātū accēpisse dīcēbat, cum quidem eī sermōnī interfuisset Platō Athēniēnsis, quem Tarentum vēnisse L. Camillō Ap. Claudiō cōnsulibus reperiō.

    42. Quōrsus hoc? Ut intellegerētis, sī voluptātem aspernārī ratiōne et sapientiā nōn possēmus, magnam habendam esse senectūtī grātiam, quae efficeret, ut id nōn libēret, quod nōn operteret. Impedit enim cōnsilium voluptās, ratiōnī inimīca est, mentīs, ut ita dīcam, praestringit oculōs, nec habet ūllum cum virtūte commercium. Invītus fēcī, ut fortissimī virī T. Flāminīnī frātrem L. Flāminīnum ē senātū ēicerem septem annīs post quam cōnsul fuisset, sed notandam putāvī libīdinem. Ille enim, cum esset cōnsul in Galliā, exōrātus in convīviō ā scortō est, ut secūrī ferīret aliquem eōrum, quī in vinculīs essent, damnātī reī capitālis. Hic Titō frātre suō cēnsōre, quī proximus ante mē fuerat, ēlāpsus est; mihi vērō et Flaccō neutiquam probārī potuit tam flāgitiōsa et tam perditā libīdō, quae cum probrō prīvātō coniungeret imperī dēdecus.

    XIII. 43. Saepe audīvī ex māiōribus nātū, quī sē porrō puerōs ā senibus audīsse dīcēbant, mīrārī solitum C. Fābricium, quod, cum apud rēgem Pyrrhum lēgātus esset, audīsset ā Thessalō Cīneā esse quendam Athēnīs, quī sē sapientem profitērētur, eumque dīcere omnia, quae facerēmus, ad voluptātem esse referenda. Quod ex eō audientīs M'. Curium et Ti. Coruncānium optāre solitōs, ut id Samnītibus ipsīque Pyrrhō persuādērētur, quō facilius vincī possent, cum sē voluptātibus dedissent. Vīxerat M'. Curius cum P. Deciō, quī quīnquenniō ante eum cōnsulem sē prō rē pūblicā quārtō cōnsulātū dēvōverat; nōrat eundem Fābricius, nōrat Coruncānius; quī cum ex suā vītā, tum ex ēius, quem dīcō, Decī, factō iūdicābant esse profectō aliquid nātūrā pulchrum atque praeclārum, quod suā sponte peterētur, quodque sprēta et contemptā voluptāte optimus quisque sequerētur.

    44. Quōrsus igitur tam multa dē voluptāte? Quia nōn modo vituperātiō nūlla, sed etiam summa laus senectūtis est, quod ea voluptātēs nūllās magnō opere dēsīderat. Caret epulīs extructīsque mēnsīs et frequentibus pōculīs; caret ergō etiam vinulentīā et crūditāte et īnsomniīs. Sed sī aliquid dandum est voluptātī, quoniam ēius blanditiīs nōn facile obsistimus, --dīvīnē enim Platō 'ēscam malōrum' appellat voluptātam, quod ea vidēlicet hominēs capiantur ut piscēs, --quamquam immoderātīs epulīs caret senectūs, modicīs tamen covīviīs dēlectārī potest. C. Duellium M. f., quī Poenōs classe prīmus dēvīcerat, redeuntem ā cēnā senem saepe vidēbam puer; dēlectābātur cēreō fūnālī et tībīcine, quae sibi nūllō exemplō prīvātus sūmpserat; tantum licentiae dabat glōria.

    45. Sed quid ego aliōs? Ad mē ipsum iam revertar. Prīmum habuī semper sodālis. Sodālitātēs autem mē quaestōre cōnstitūtae sunt sacrīs Īdaeīs Magnae Matrīs acceptīs. Epulābar igitur cum sodālibus omnīnō modicē, sed erat quīdam fervor aetātis; quā prōgrediente omnia fīunt in diēs mītiōra. Neque enim ipsōrum convīviōrum dēlectātiōnem voluptātibus corporis magis quam coetū amīcōrum et sermōnibus mētiēbar. Bene enim māiōrēs accubitiōnem epulārem amīcōrum, quia vītae coniūnctiōnem habēret, convīvium nōmināvērunt, melius quam Graecī, quī hoc īdem tum compōtātiōnem, tum concēnātiōnem vocant, ut, quod in eō genere minimum est, id maximē probāre videantur.

    XIV. 46. Ego vērō propter sermōnis dēlectātiōnem tempestīvīs quoque convīviīs dēlector, nec cum aequālibus sōlum, quī paucī admodum restant, sed cum vestrā etiam aetāte atque vōbīscum, habeōque senectūtī magnam grātiam, quae mihi sermōnis aviditātem auxit, pōtiōnis et cibī sustulit. Quod sī quem etiam ista dēlectant, (nē omnīnō bellum indīxisse videar voluptātī, cūius est fortasse quīdam nātūrālis modus), nōn intellegō nē in istīs quidem ipsīs voluptātibus carēre sēnsū senectūtem. Mē vērō et magisteria dēlectant ā māiōribus īnstitūta et is sermō, quī mōre māiōrum ā summō adhibētur in pōculō, et pōcula, sīcut in Symposiō Xenophontis est, minūta atque rōrantia, et refrīgerātiō aestāte et vicissim aut sōl aut ignis hībernus; quae quidem etiam in Sabīnīs persequī soleō, convīviumque vīcīnōrum cotīdiē compleō, quod ad multam noctem quam maximē possumus variō sermōne prōdūcimus.

    47. At nōn est voluptātum tanta quasi tītillātiō in senibus. Crēdō, sed nē dēsīderātiō quidem; nihil autem est molestum, quod nōn dēsīderēs. Bene Sophoclēs, cum ex eō quidem iam adfectō aetāte quaereret, ūterēturne rēbus veneriīs, 'Dī meliōrā!' inquit; 'libenter vērō istinc sīcut ab dominō agrestī ac furiōsō profugī.' Cupidīs enim rērum tālium odiōsum fortasse et molestum est carēre, satiātis vērō et explētis iūcundius est carēre quam fruī. Quamquam nōn caret is, quī nōn dēsīderat; ergō hoc nōn dēsīderāre dīcō esse iūcundius.

    48. Quod sī istīs ipsīs voluptātibus bona aetās fruitur libentius, prīmum parvulīs fruitur rēbus, ut dīximus, deinde eīs, quibus senectūs, etiamsī nōn abundē potītur, nōn omnīnō caret. Ut Turpiōne Ambiviō magis dēlectātur, quī in prīmā caveā spectat, dēlectātur tamen etiam, quī in ultimā, sīc adulēscentiā voluptātēs propter intuēns magis fortasse laetātur, sed dēlectātur etiam senectūs procul eās spectāns tantum quantum sat est.

    49. At illa quantī sunt, animum, tamquam ēmeritīs stīpendiīs libīdinis, ambitiōnis, contentiōnis, inimīcitiārum cupiditātum omnium, sēcum esse sēcumque, ut dīcitur, vīvere! Sī vērō habet aliquod tamquam pābulum studī atque doctrīnae, nihil est ōtiōsā senectūte iūcundius. Vidēbāmus in studiō dīmētiendī paene caelī atque terrae C. Galum, familiārem patris tuī, Scīpiō. Quotiēns illum lūx noctū aliquid dēscrībere ingressum, quotiēns nox oppressit, cum māne coepisset! Quam dēlectābat eum dēfectiōnēs sōlis et lūnae multō ante nōbīs praedīcere!

    50. Quid in leviōribus studiīs, sed tamen acūtīs? Quam gaudēbat bellō suō Pūnicō Naevius! quam Truculentō Plautus, quam Pseudolō! Vīdī etiam senem Līvium; quī, cum sex aniīs ante quam ego nātus sum fābulam docuisset Centōne Tuditānōque cōnsulibus, usque ad adulēscentiam meam prōcessit aetāte. Quid dē P. Licinī Crassī et pontificī et cīvīlis iūris studiō loquar aut dē hūius P. Scīpiōnis quī hīs paucīs diēbus pontifex maximus factus est? Atque eōs omnīs, quōs commemorāvī, hīs studiīs flagrantīs senēs vīdimus. M. vērō Cethēgum, quem rēctē 'Suādae medullam' dīxit Ennius, quantō studiō exercērī in dīcendō vidēbāmus etiam senem! Quae sunt igitur epulārum aut lūdōrum aut scortōrum voluptātēs cum hīs voluptātibus comparandae? Atque haec quidem studia doctrīnae, quae quidem prūdentibus et bene īnstitūtīs pariter cum aetāte crēscunt, ut honestum illud Solōnis sit, quod ait versiculō quōdam, ut ante dīxī, senēscere sē multa in diēs addiscentem, quā voluptāte animī nūlla certē potest esse māior.

    XV. 51. Veniō nunc ad voluptātēs agricolārum, quibus ego incrēdibiliter dēlector; quae nec ūllā impediuntur senectūte et mihi ad sapientīs vītam proximē videntur accēdere. Habent enim ratiōnem cum terrā, quae numquam recūsat imperium nec umquam sine ūsūrā reddit, quod accēpit, sed aliās minōre, plērumque māiōre cum faenore. Quamquam mē quidem nōn frūctus modō, sed etiam ipsīus terrae vīs ac nātūra dēlectat. Quae cum gremiō mollītō ac subāctō sparsum sēmen excēpit, prīmum id occaecātum cohibet, ex quō occātiō, quae hoc efficit, nōmināta est, deinde tepefactum vapōre et compressū suō diffundit et ēlicit herbēscentem ex eō viriditātem, quae nīxa fibrīs stirpium sēnsim adulēscit culmōque ērēcta geniculātō vāgīnīs iam quasi pūbēscēns inclūditur; ex quibus cum ēmersit, fundit frūgem spīcī ōrdine strūctam et fcontra avium minōrum morsus mūnītur vāllō aristārum.

    52. Quid ego vitium ortūs, satūs, incrēmenta commemorem? Satiārī dēlectātiōne nōn possum, ut meae senectūtis requiem oblectāmentumque nōscātis. Omittō enim vim ipsam omnium, quae generantur ē terrā; quae ex fīcī tantulō grānō aut ex acinī vīnāceō aut ex cēterārum frūgum aut stirpium minūtissimīs sēminibus tantōs truncōs rāmōsque prōcreet. Malleolī, plantae, sarmenta, vīvirādīcēs, propāginēs, nōnne efficiunt, ut quemvīs cum admīrātiōne dēlectent? Vītis quidem, quae nātūra cadūca est et, nisi fulta est, fertur ad terram, eadem, ut sē ērigat clāviculīs suīs quasi manibus quicquid est nacta, complectitur; quam serpentem multiplicī lāpsū et errāticō ferrō amputāns coercet ars agricolārum, nē silvēscat sarmentīs et in omnīs partīs nimia fundātur.

    53. Itaque ineunte vērē in eīs, quae relicta sunt, exsistit tamquam ad articulōs sarmentōrum ea, quae gemma dīcitur, ā quā oriēns ūvā sē ostendit, quae et sūcō terrae et calōre sōlis augēscēns prīmō est peracerba gustātū, deinde mātūrāta dulcēscit, vestītaque pampinīs nec modicō tepōre caret et nimiōs sōlīs dēfendit ārdōrēs. Quā quid potest esse cum frūctū laetius, tum aspectū pulchrius? Cūius quidem nōn ūtilitās mē sōlum, ut ante dīxī, sed etiam cultūra et nātūra ipsa dēlectat, adminiculōrum ōrdinēs, capitum iugātiō, religātiō et propāgātiō vītium, sarmentōrum ea, quam dīxī aliōrum amputātiō, aliōrum immissiō. Quid ego irrigātiōnēs, quid fossiōnēs agrī repastinātiōnēsque prōferam, quibus fit multō terra fēcundior?

    54. Quid dē ūtilitāte loquar stercorandī? Dīxī in eō librō, quem dē rēbus rūsticīs scrīpsī; dē quā doctus Hēsiodus nē verbum quidem fēcit, cum dē cultūrā agrī scrīberet. At Homērus, quī multīs, ut mihi vidētur, ante saeculīs fuit, Laeten lēnientem dēsīderium, quod capiēbat ē fīliō, colentem agrum et eum stercorantem facit. Nec vērō segetibus sōlum et prātīs et vīneīs et arbustīs rēs rūsticae laetae sunt, sed hortīs etiam et pōmāriīs, tum pecudum pāstū, apium exāminibus, flōrum omnium varietāte. Nec cōnsitiōnēs modo dēlectant sed etiam īnsitiōnēs, quibus nihil invēnit agrī cultūrā sollertius.

    XVI. 55. Possum persequī permulta oblectāmenta rērum rūsticārum, sed haec ipsa, quae dīxī, sentiō fuisse longiōra. Ignōscētis autem; nam et studiō rūsticārum rērum prōvectus sum, et senectūs est nātūra loquācior, nē ab omnibus eam vitiīs videar vindicāre. Ergō in hāc vītā M'. Curius, cum dē Samnītibus, dē Sabīnīs, dē Pyrrhō triumphāsset, cōnsūmpsit extrēmum tempus aetātis. Cūius quidem ego vīllam contemplāns (abest enim nōn longē ā mē) admīrārī satis nōn possum vel hominis ipsīus continentiam vel temporum disciplīnam. Cūriō ad focum sedentī magnum aurī pondus Samnītēs cum attulissent, repudiātī sunt; nōn enim aurum habēre praeclārum sibi vidērī dīxit, sed eīs quī habērent aurum imperāre.

    56. Poteratne tantus animus efficere nōn iūcundam senctūtem? Sed veniō ad agricolās, nē ā mē ipsō recēdam. In agrīs erant tum senātōrēs, id est senēs, siquidem arantī L. Quīnctiō Cincinnātō nūntiātum est eum dictātōrem esse factum; cūius dictātōris iussū magister equitum C. Servīlius Ahāla Sp. Maelium rēgnum adpetentem occupātum interemit. Ā vīllā in senātum arcessēbātur et Curius et cēterī senēs, ex quō, quī eōs arcessēbant viātōrēs nōminātī sunt. Num igitur hōrum senectūs miserābilis fuit, quī sē agrī cultiōne oblectābant? Mea quidem sententia haud sciō an nūlla beātior possit esse, neque sōlum officiō, quod hominum generī ūniversō cultūrā agrōrum est salūtāris, sed et dēlectātiōne, quam dīxī, et saturitāte cōpiāque rērum omnium, quae ad vīctum hominum, ad cultum etiam deōrum pertinent, ut, quoniam haec quidem dēsīderant, in grātiam iam cum voluptāte redeāmus. Semper enim bonī assiduīque dominī refertā cellā vīnāriā, oleāria, etiam penāria est, vīllaque tōta locuplēs est, abundat porcō, haedō, agnō, gallīnā, lacte, cāseō, melle. Iam hortum ipsī agricolae succīdiam alteram appellant. Conditiōra facit haec supervacāneīs etiam operīs aucupium atque vēnātiō.

    57. Quid dē prātōrum viriditāte aut arborum ōrdinibus aut vīneārum olīvētōrumve speciē plūra dīcam? Brevī praecīdam: agrō bene cultō nihil potest esse nec ūsū ūberius nec speciē ōrnātius; ad quem fruendum nōn modo nōn retardat, vērum etiam invītat atque adlēctat senectūs. Ubi enim potest illa aetās aut calēscere vel aprīcātiōne melius vel ignī, aut vicissim umbrīs aquīsve refrīgerārī salūbrius?

    58. Sibi habeant igitur arma, sibi equōs, sibi hastās, sibi clāvam et pilam, sibi natātiōnēs atque cursūs, nōbīs senibus ex lūsiōnibus multīs tālōs relinquant et tesserās, id ipsum ut lubēbit, quoniam sine eīs beāta esse senectūs potest.

    XVII. 59. Multās ad rēs perūtilēs Xenophontis librī sunt, quōs legite, quaesō, studiōsē, ut facitis. Quam cōpiōsē ab eō agrī cultūra laudātur in eō librō, quī est dē tuendā rē familiārī, quī Oeconomicus īnscrībitur! Atque ut intellegātis nihil eī tam rēgāle vidērī quam studium agrī colendī, Sōcratēs in eō librō loquitur cum Critobūlō Cȳrum minōrem, Persārum rēgem, praestantem ingeniō atque imperī glōria, cum Lȳsander Lacedaemonius, vir summae virtūtis, vēnisset ad eum Sardīs eīque dōna ā sociīs adtulisset, et cēterīs in rēbus commūnem ergā Lȳsandrum atque hūmānum fuisse et eī quendam cōnsaeptum agrum dīligenter cōnsitum ostendisse. Cum autem admīrārētur Lȳsander et prōcēritātēs arborum et dērēctōs in quincuncem ōrdinēs et humum subāctam atque pūram et suāvitātem odōrum, quī adflārentur ex flōribus, tum eum dīxisse mīrārī sē nōn modo dīligentiam, sed etiam sollertiam ēius, ā quō essent illa dīmēnsa atque dīscrīpta; et Cȳrum respondisse: 'Atquī ego ista sum omnia dīmēnsus; meī sunt ōrdinēs, mea dīscrīptiō, multae etiam istārum arborum meā manū sunt satae.' Tum Lȳsandrum intuentem purpuram ēius et nitōrem corporis ōrnātumque Persicum multō aurō multīsque gemmīs dīxisse; 'Rēctē vērō tē, Cȳre, beātum ferunt, quoniam virtūtī tuae fortūna coniūncta est.'

    60. Hāc igitur fortūna fruī licet senibus, nec aetās impedit, quō minus et cēterārum rērum et in prīmīs agrī colendī studia teneāmus usque ad ultimum tempus senectūtis. M. quidem Valerium Corvīnum accēpimus ad centēsimum annum perduxise, cum esset ācta iam aetāte in agrīs eōsque coleret; cūius inter prīmum et sextum cōnsulātum sex et quadrāgintā annī interfuērunt. Ita, quantum spatium aetātis māiōrēs ad senectūtis initium esse voluērunt, tantus illī cursus honōrum fuit; atque hūius extrēma aetās hoc beātior quam mediā, quod auctōritātis habēbat plūs, labōris minus; apex est autem senectūtis auctōritās.

    61. Quanta fuit in L. Caeciliō Metellō, quanta in Ā. Atīliō Cālātīnō! in quem illud ēlogium: 'Hunc ūnum plūrimae cōnsentiunt gentēs populī prīmārium fuisse virum.' Notum est carmen incīsum in sepulcrō. Iūre igitur gravis, cūius dē laudibus omnium esset fāma cōnsentiēns. Quem virum nūper P. Crassum, pontificem maximum, quem posteā M. Lepidum eōdem sacerdōtiō praeditum, vīdimus! Quid dē Paulō aut Āfricānō loquar aut, ut iam ante, dē Maximō? quōrum nōn in sententiā sōlum, sed etiam in nūtū residēbat auctōritās. Habet senectūs, honōrāta praesertim, tantam auctōritātem, ut ea plūrīs sit quam omnēs adulēscentiae voluptātēs.

    XVIII. 62. Sed in omnī ōrātiōne mementōte eam mē senectūtem laudāre, quae fundāmentīs adulēscentiae cōnstitūtā sit. Ex quō efficitur id quod ego magnō quondam cum assēnsū omnium dīxī, miseram esse senectūtem quae sē ōrātiōne dēfenderet. Nōn cānī, nec rūgae repente auctōritātem arripere possunt, sed honestē acta superior aetās frūctus capit auctōritātis extrēmōs.

    63. Haec enim ipsa sunt honōrābilia quae videntur levia atque commūnia, salūtārī, adpetī, dēcēdī, adsurgī, dēducī, reducī, cōnsulī; quae et apud nōs et in aliīs cīvitātibus, ut quaeque optimē morāta est, ita dīligentissimē observantur. Lȳsandrum Lacedaemonium, cūius modo fēcī mentiōnem, dīcere āiunt solitum Lacedaemonem esse honestissimum domicilium senectūtis: nusquam enim tantum tribuitur aetātī, nusquam est senectūs honōrātior. Quīn etiam memoriae prōditum est, cum Athēnīs lūdīs quīdam in theātrum grandis nātū vēnisset, magnō cōnsessū locum nusquam eī datum ā suīs cīvibus; cum autem ad Lacedaemoniōs accessisset, quī lēgātī cum essent, certō in locō cōnsēderant, cōnsurrēxisse omnēs illī dīcuntur et senem sessum recēpisse.

    64. Quibus cum ā cūnctō cōnsessū plausus esset multiplex datus, dīxisse ex eīs quendam Athēniēnsīs scīre, quae rēcta essent, sed facere nōlle. Multa in nostrō collēgiō praeclāra, sed hoc dē quō agimus in prīmīs, quod, ut quisque aetāte antecēdit, ita sententiae prīncipātum tenet, neque sōlum honōre antecēdentibus, sed eīs etiam, quī cum imperiō sunt, māiōrēs nātū augurēs antepōnuntur. Quae sunt igitur voluptātēs corporis cum auctōritātis praemiīs comparandae? Quibus quī splendidē ūsī sunt, ei mihi videntur fābulam aetātis perēgisse nec tamquam inexercitātī histriōnēs in extrēmō āctū corruisse.

    65. At sunt mōrōsī et ānxiī et īrācundī et difficilēs senēs. Sī quaerimus, etiam avārī; sed haec mōrum vitia sunt, nōn senectūtīs. Ac mōrōsitās tamen et ea vitia, quae dīxī, habent aliquid excūsātiōnis nōn illīus quidem iūstae, sed quae probārī posse videātur; contemnī sē putant, dēspicī, inlūdī; praetereā in fragilī corpore odiōsa omnis offēnsiō est. Quae tamen omnia dulciōra fīunt et mōribus bonīs et artibus; idque cum in vītā, tum in scaenā intellegī potest ex eīs frātribus, quī in Adelphīs sunt. Quanta in alterō dīritās, in alterō comitās! Sīc sē rēs habet; ut enim nōn omne vīnum, sīc nōn omnis nātūra vetustāte coacescit. Sevēritātem in senectūte probō, sed eam, sīcut alia, modicam, acerbitātem nūllō modō.

    66. Avāritia vērō senīlis quid sibi velit, nōn intellegō; potest enim quicquam esse absurdius quam, quō viae minus restet, eō plūs viāticī quaerere? XIX. Quārta restat causā, quae maximē angere atque sollicitam habēre nostram aetātem vidētur, adpropinquātiō mortis, quae certē ā senectūte nōn potest esse longē. Ō miserum senem quī mortem contemnendam esse in tam longā aetāte nōn vīderit! quae aut plānē neglegenda est, sī omnīnō exstinguit animum, aut etiam optanda, sī aliquō eum dēdūcit, ubi sit futūrus aeternus; atquī tertium certē nihil invenīrī potest.

    67. Quid igitur timeam, sī aut nōn miser post mortem aut beātus etiam futūrus sum? Quamquam quis est tam stultus, quamvīs sit adulēscēns, cui sit explōrātum sē ad vesperum esse vīctūrum? Quīn etiam aetās illa multō plūrīs quam nostra cāsūs mortis habet; facilius in morbōs incīdunt adulēscentēs, gravius aegrōtant, trīstius cūrantur. Itaque paucī veniunt ad senectūtem; quod nī ita accideret, melius et prūdentius vīverētur. Mēns enim et ratiō et cōnsilium in senibus est; quī sī nūllī fuissent, nūllae omnīnō cīvitātēs fuissent. Sed redeō ad mortem impendentem. Quod est istud crīmen senectūtis, cum id eī videātis cum adulēscentiā esse commūne?

    68. Sēnsī ego in optimō fīliō, tū in exspectātis ad amplissimam dignitātem frātribus, Scīpiō, mortem omnī aetātī esse commūnem. At spērat adulēscēns diū sē vīctūrum, quod spērāre īdem senex nōn potest. Īnsipienter spērat. Quid enim stultius quam incerta prō certīs habēre, falsa prō vērīs? At senex nē quod spēret quidem habet. At est eō meliōre condiciōne quam adulēscēns, quoniam id, quod ille spērat, hic cōnsecūtus est; ille vult diū vīvere, hic diū vīxit.

    69. Quamquam, Ō dī bonī! quid est in hominis nātūra diū? Dā enim summum tempus, exspectēmus Tartessiōrum rēgis aetātem (fuit enim, ut scrīptum videō, Arganthōnius quīdam Gādibus, quī octōgintā rēgnāvit annōs, centum vīgintī vīxit)--sed mihi nē diuturnum quidem quicquam vidētur in quō est aliquid extrēmum. Cum enim id advenit, tum illud, quod praeteriit, efflūxit; tantum remanet, quod virtūte et rēctē factīs cōnsecūtus sīs; hōrae quidem cēdunt et diēs et mēnsēs et annī, nec praeteritum tempus umquam revertitur, nec quid sequātur scīrī potest; quod cuique temporis ad vīvendum datur, eō dēbet esse contentus.

    70. Neque enim histriōnī, ut placeat, peragenda fābula est, modo, in quōcumque fuerit āctū, probētur, neque sapientibus usque ad 'Plaudite' veniendum est. Breve enim tempus aetātis satis longum est ad bene honestēque vīvendum; sīn prōcesserit longius, nōn magis dolendum est, quam agricolae dolent praeterita vernī temporis suāvitāte aestātem autumnumque vēnisse. Vēr enim tamquam adulēscentiam significat ostenditque frūctūs futūrōs, reliqua autem tempora dēmetendīs frūctibus et percipiendīs accommodāta sunt.

    71. Frūctus autem senectūtis est, ut saepe dīxī, ante partōrum bonōrum memoria et cōpia. Omnia autem quae secundum nātūram fīunt sunt habenda in bonīs. Quid est autem tam secundum nātūram quam senibus ēmorī? Quod īdem contingit adulēscentibus adversante et repugnante nātūrā. Itaque adulēscentēs mihi mōrī sīc videntur, ut cum aquae multitūdine flammae vīs opprimitur, senēs autem sīc, ut cum suā sponte nūllā adhibita vī cōnsūmptus ignis exstinguitur; et quasi pōma ex arboribus, crūda sī sunt, vix ēvelluntur, sī mātūra et cocta, dēcidunt, sīc vītam adulēscentibus vīs aufert, senibus mātūritās; quae quidem mihi tam iūcunda est, ut, quō propius ad mortem accēdam, quasi terram vidēre videar aliquandōque in portum ex longā nāvigātiōne esse ventūrus.

    XX. 72. Senectūtis autem nūllus est certus terminus, rēctēque in eā vīvitur, quoad mūnus officī exsequī et tuērī possit [mortemque contemnere]; ex quō fit, ut animōsior etiam senectūs sit quam adulēscentia et fortior. Hoc illud est quod Pīsistratō tyrannō ā Solōne respōnsum est, cum illī quaerentī, quā tandem rē frētus sibi tam audāciter obsisteret, respondisse dīcitur: 'Senectūte.' Sed vīvendī est fīnis optimus, cum integrā mente certīsque sēnsibus opus ipsa suum eadem quae coagmentāvit, nātūra dissolvit. Ut nāvem, ut aedificium idem dēstruit facillimē, quī cōnstrūxit, sīc hominem eādem optimē quae conglūtināvit nātūrā dissolvit. Iam omnis conglūtinātiō recēns aegrē, inveterāta facile dīvellitur. Ita fit ut illud breve vītae reliquum nec avidē adpetendum senibus nec sine causā dēserendum sit; vetatque Pȳthagorās iniussū imperātōris, id est deī, dē praesidiō et statiōne vītae dēcēdere.

    73. Solōnis quidem sapientis est ēlogium, quō sē negat velle suam mortem dolōre amīcōrum et lāmentīs vacāre. Volt, crēdō, sē esse carum suīs; sed haud sciō an melius Ennius:

                                  Nēmō mē lacrumīs decoret neque fūnera flētū faxit.

    74. Nōn cēnset lūgendam esse mortem, quam immortālitās cōnsequātur. Iam sēnsus moriendī aliquis esse potest, isque ad exiguum tempus, praesertim senī; post mortem quidem sēnsus aut optandus aut nūllus est. Sed hoc meditātum ab adulēscentiā dēbet esse mortem ut neglegāmus, sine quā meditātiōne tranquillō animō esse nēmō potest. Moriendum enim certē est, et incertum an hoc ipsō diē. Mortem igitur omnibus hōrīs impendentem timēns quī poterit animō cōnsistere?
    
    75. Dē quā nōn ita longā disputātiōne opus esse vidētur, cum recorder nōn L. Brūtum, quī in līberandā patriā est interfectus, nōn duōs Deciōs, quī ad voluntāriam mortem cursum equōrum incitāvērunt, nōn M. Atīlium, quī ad supplicium est profectus, ut fidem hostī datam cōnservāret, nōn duōs Scīpiōnēs, quī iter Poenīs vel corporibus suīs obstruere voluērunt, nōn avum tuum L. Paulum, quī morte luit conlēgae in Cannēnsī ignōminiā temeritātem, nōn M. Mārcellum, cūius interitum nē crūdēlissimus quidem hostis honōre sepultūrae carēre passus est, sed legiōnēs nostrās, quod scrīpsī in Orīginibus, in eum locum saepe profectās alacrī animō et ērēctō, unde sē reditūrās numquam arbitrārentur. Quod igitur adulēscentēs, et eī quidem nōn sōlum indoctī, sed etiam rūsticī, contemnunt, id doctī senēs extimēscent?

    76. Omnīnō, ut mihi quidem vidētur, studiōrum omnium satietās vītae facit satietātem. Sunt pueritiae studia certa; num igitur ea dēsīderant adulēscentēs? Sunt ineuntīs adulēscentiae: num ea cōnstāns iam requīrit aetās quae mediā dīcitur? Sunt etiam ēius aetātis; nē ea quidem quaeruntur in senectūte. Sunt extrēma quaedam studia senectūtīs: ergō, ut superiōrum aetātum studia occīdunt, sīc occīdunt etiam senectūtīs; quod cum ēvenit, satietās vītae tempus mātūrum mortis adfert.

    XXI. 77. Nōn enim videō cūr, quid ipse sentiam dē morte, nōn audeam vōbīs dīcere, quod eō cernere mihi melius videor, quō ab eā propius absum. Ego vestrōs patrēs, P. Scīpiō, tūque, C. Laelī, virōs clārissimōs mihique amīcissimōs, vīvere arbitror, et eam quidem vītam, quae est sōla vīta nōminanda. Nam, dum sumus inclūsī in hīs compāgibus corporis, mūnere quōdam necessitātis et gravī opere perfungimur; est enim animus caelestis ex altissimō domiciliō dēpressus et quasi dēmersus in terram, locum dīvīnae nātūrae aeternitātīque contrārium. Sed crēdō deōs immortālīs sparsisse animōs in corpora hūmāna, ut essent, quī terrās tuērentur, quīque caelestium ōrdinem contemplantēs imitārentur eum vītae modo atque cōnstantia. Nec mē sōlum ratiō ac disputātiō impulit, ut ita crēderem, sed nōbilitās etiam summōrum philosophōrum et auctōritās.

    78. Audiēbam Pȳthagoram Pȳthagorēōsque, incolās paene nostrōs, quī essent Ītalicī philosophī quondam nōminātī, numquam, dubitāsse, quīn ex ūniversā mente dīvīna dēlībātōs animōs habērēmus. Dēmōnstrābantur mihi praetereā, quae Sōcratēs suprēmō vītae diē dē immortālitāte aminorum disseruisset, is quī esset omnium sapientissimus ōrāculō Apollinis iūdicātus. Quid multa? Sīc persuāsī mihi, sīc sentiō, cum tanta celeritās animōrum sit, tantā memoriā praeteritōrum futūrōrumque prūdentia, tot artēs, tantae scientiae, tot inventa, nōn posse eam nātūram, quae rēs eās contineat, esse mortālem, cumque semper agitētur animus nec prīncipium mōtus habeat, quia sē ipse moveat, nē fīnem quidem habitūrum esse mōtus, quia numquam sē ipse sit relictūrus; et, cum simplex animī esset nātūra, neque habēret in sē quicquam admixtum dispār suī atque dissimile, nōn posse eum dīvidī; quod sī nōn posset, nōn posse interīre; magnōque esse argūmentō hominēs scīre plēraque ante quam nātī sint, quod iam puerī, cum artīs difficilīs discant, ita celeriter rēs innumerābilīs arripiant, ut eās nōn tum prīmum accipere videantur, sed reminīscī et recordārī. Haec Platōnis ferē.

    XXII. 79. Apud Xenophontem autem moriēns Cȳrus māior haec dīcit: 'Nōlīte arbitrārī, Ō mihi cārissimī fīliī, mē, cum ā vōbīs discesserō, nusquam aut nūllum fore. Nec enim, dum eram vōbīscum, animum meum vidēbātis, sed eum esse in hōc corpore ex eīs rēbus quās gerēbam intellegēbātis. Eundem igitur esse crēditōte, etiamsī nūllum vidēbitis.

    80. Nec vērō clārōrum virōrum post mortem honōrēs permanērent, sī nihil eōrum ipsōrum animī efficerent, quō diūtius memoriam suī tenērēmus. Mihi quidem numquam persuādērī potuit animōs, dum in corporibus essent mortālibus, vīvere, cum excessissent ex eīs, ēmorī, nec vērō tum animum esse īnsipientem, cum ex īnsipientī corpore ēvāsisset, sed cum omnī admixtiōne corporis līberātus pūrus et integer esse coepisset, tum esse sapientem. Atque etiam cum hominis nātūra morte dissolvitur, cēterārum rērum perspicuum est quō quaeque discēdat; abeunt enim illūc omnia, unde orta sunt, animus autem sōlus nec cum adest nec cum discēdit, appāret. Iam vērō vidētis nihil esse mortī tam simile quam somnum.

    81. Atquī dormientium animī maximē dēclārant dīvīnitātem suam; multa enim, cum remissī et līberī sunt, futūra prōspiciunt. Ex quō intellegitur quālēs futūrī sint, cum sē plānē corporis vinculīs relaxāverint. Quā rē, sī haec ita sunt, sīc mē colitōte,' inquit, 'ut deum; sīn ūna est interitūrus animus cum corpore, vōs tamen, deōs verentēs, quī hanc omnem pulchritūdinem tuentur et regunt, memoriam nostrī piē inviolātēque servābitis.'

    XXIII. 82. Cȳrus quidem haec moriēns; nōs, sī placet, nostra videāmus. Nēmō umquam mihi, Scīpiō, persuādēbit aut patrem tuum Paulum, aut duōs avōs, Paulum et Āfricānum, aut Āfricānī patrem, aut patruum, aut multōs praestantīs virōs quōs ēnumerāre nōn est necesse, tanta esse cōnātōs, quae ad posteritātis memoriam pertinērent, nisi animō cernerent posteritātem ad sē ipsōs pertinēre. Anne cēnsēs, ut dē mē ipse aliquid mōre senum glōrier, mē tantōs labōrēs diurnōs nocturnōsque domī mīlitiaeque susceptūrum fuisse, sī eīsdem fīnibus glōriam meam, quibus vītam, essem terminātūrus? Nōnne melius multō fuisset ōtiōsam et quiētam aetātem sine ūllō labōre et contentiōne trādūcere? Sed nesciō quō modo animus ērigēns sē posteritātem ita semper prōspiciēbat, quasi, cum excessisset ē vītā, tum dēnique vīctūrus esset. Quod quidem nī ita sē habēret, ut animī inmortālēs essent, haud optimī cūiusque animus maximē ad inmortālitātem et glōriam nīterētur.

    83. Quid, quod sapientissimus quisque aequissimō animō moritur, stultissimus inīquissimō, nōnne vōbīs vidētur is animus quī plūs cernat et longius, vidēre sē ad meliōra proficīscī, ille autem cūius obtūsior sit aciēs, nōn vidēre? Equidem efferor studiō patrēs vestrōs, quōs coluī et dīlēxī videndī, neque vērō eōs sōlōs convenīre aveō quōs ipse cognōvī, sed illōs etiam dē quibus audīvī et lēgī et ipse cōnscrīpsī; quō quidem mē proficīscentem haud sānē quid facile retrāxerit, nec tamquam Peliam recoxerit. Et sī quis deus mihi largiātur, ut ex hāc aetāte repuerāscam et in cūnīs vāgiam, valdē recūsem, nec vērō velim quasi dēcursō spatiō ad carcerēs ā calce revocārī.

    84. Quid habet enim vīta commodī? Quid nōn potius labōris? Sed habeat sānē, habet certē tamen aut satietātem aut modum. Nōn lubet enim mihi dēplōrāre vītam, quod multī, et eī doctī, saepe fēcērunt, neque mē vīxisse paenitet, quoniam ita vīxī, ut nōn frūstrā mē nātum exīstimem, ut ex vītā ita discēdō tamquam ex hospitiō, nōn tamquam ē domō. Commorandī enim nātūra dēvorsōrium nōbīs, nōn habitandī dedit. Ō praeclārum diem, cum in illud dīvīnum animōrum concilium coetumque proficīscar cumque ex hāc turbā et conluviōne discēdam! Proficīscar enim nōn ad eōs sōlum virōs, dē quibus ante dīxī, vērum etiam ad Catōnem meum, quō nēmō vir melior nātus est, nēmō pietāte praestantior; cūius ā mē corpus est cremātum, quod contrā decuit ab illō meum, animus vērō, nōn mē dēserēns sed respectāns, in eā profectō loca discessit, quō mihi ipsī cernēbat esse veniendum. Quem ego meum cāsum fortiter ferre vīsus sum, nōn quō aequō animō ferrem, sed mē ipse cōnsōlābar exīstimāns nōn longinquum inter nōs dīgressum et discessum fore.

    85. Hīs mihi rēbus, Scīpiō (id enim tē cum Laeliō admīrārī solēre dīxistī), levis est senectūs, nec sōlum nōn molesta sed etiam iūcunda. Quod sī in hōc errō, quī animōs hominum inmortālīs esse crēdam, libenter errō; nec mihi hunc errōrem, quō dēlector, dum vīvō, extorquērī volō; sīn mortuus, ut quīdam minūtī philosophī cēnsent, nihil sentiam, nōn vereor, nē hunc errōrem meum philosophī mortuī irrīdeant. Quod sī nōn sumus inmortālēs futūrī, tamen exstinguī hominī suō tempore optābile est. Nam habet nātūra, ut aliārum omnium rērum, sīc vīvendī modum. Senectūs autem aetātis est perāctiō tamquam fābulae, cūius dēfatīgātiōnem fugere dēbēmus, praesertim adiūnctā satietāte. Haec habuī, dē senectūte quae dīcerem, ad quam utinam perveniātis, ut ea, quae ex mē audīstis, rē expertī probāre possītis.
</body>

</html>